اش لازك يا قلب تتفكرها
 تسهر على خاطرها
تحكم علي الهاتف يجيب اخبارها
 اش كلفك يا قلب...
تحكم على انجدد
ونسهر ناجي طيفها  نردد
من بعد ماريت طريق مسدد
 باب حوشها طول المدي ساترها
نوعيك تنسي نصدمك تتوادد
نطفيك تقدي النارو تسومرها
نطفيك  تلهلبها
نيران مني تستمد حطبها
واش وقفك يا قلب على مسربها
واش فكرك كيف انمحت جررها
 تبعث بلا عنوان  تكاتبها
 ترسم رسايل شوق  تححرها
على الوهم ترسم شوقك
 تنطاعلا طيف المنام يسوقك
يا قلب فكرتش بضيق عروقك
تخافش يزيد الضغط  يفجرها
 لانيش خايف من المرض يعوقك
الخوف تنتهي  بسمة بعيد خبرها
نخاف كان ندخل قبري
لا تفيق بسمة  لا تلقي خبري
 خليك صابر ما تسيل حبري
ظل القلم يضبح نهار سفرها
 يبدا الورق شاهد على في كبري
يحير على لوجاع  يكثرها
يحير على وجاعي
 يقطف طري الورد من ارباعي
لاش يا زمن منك يزيد ضلاعي تعاون معاك الحلم ما صورها
 خليتني.... طول النهار الراعي لا قلقت نرسم علي الورق صورها
خليتني نستني ....نرعي رسايل بسمتي توصنا سبوعين
لنا .....اليوم ما تلفنا غيب خبرها  غاب من يخبرها  لومك علي المكتوب ماهو منا
يبس وراق الغصن ما خضرها
يبس اغصان وراقي  فرق  ما حبش نهار يلاقي
ومكتوب يا بسمة عليك فراقي
غير اصبري ليام وانكايرها اني حملت تانعديه عمري شاقي
 نعرف اوجاع القلب  انعاشرها
اني حملتها بوجعها ....ليام بعد ان فسرت واقعها
 من غير سي قصدها تمتعها  بين الحبايب  قفت عسكرها
 كل ما جري يا بنت ما نقطعها قصة غلانا تزيد  نطورها
كل ما جري يا ريدي..... كل ما حكم الوقت على تبعيدي
انتي بسمتي  فرحة تهاني عيدي
 في وسط قلبي صورتك حافرها
 خايف يرق القلب .. خايف يرق القلب ...وخايف
يرق القلب من تنهيدي يضل داركم يصعب علي مخطرها
خايف تظل اشوري ..... يصعب عليها الرجل توصل دارك
استاذنت من الهاتف .....يجيب اخبارك ....قبل مطلبي  رجع علي بشرها
 سماعتا بثت علي اسرارك
 فضحت اشواقي قبل ما نذكرها.

